---
layout: blog
category: CLANKY
title: 'Rada v UH odmítá pustit do komisí zástupce všech stran. Chybí snad židle?'
date: 2018-12-20
author: Marek Houser
authorId: marek.houser
image: /assets/img/posts/stul-komise.jpg
tags: 'Uherské-Hradiště zastupitelstvo komise opozice'
---
Uherskohradišťští radní na své schůzi 17. prosince jmenovali první členy odborných a místních komisí. S výjimkou Komise pro nakládání s majetkem města, kde je nyní již 13 zástupců s poměrným zastoupením všech stran a hnutí v zastupitelstvu, chce rada opozičním stranám navzdory zvyklostem znemožnit dosadit své zástupce do všech dalších komisí. Převážně jedenáctičlenné komise zatím radní obsadili po osmi členech, přičemž prostor dostali kromě nominantů koalice také lidé od hnutí ANO (zřejmě kvůli volebnímu výsledku). Zbylé strany a hnutí (Piráti, Nestraníci, Naplno pro Hradiště, KSČM a ČSSD) se prý mají dohodnout na obsazení zbylých tří míst v každé komisi.

Piráti se odmítají účastnit této "hry o trůny" a požadují po radě města, aby stanovila počet členů všech komisí na 13 tak, aby byly svými vyslanci zastoupeny všechny subjekty v zastupitelstvu. Jestliže rada hodlá argumentovat větší finanční zátěží pro město (členové komisí dostávají za výkon práce odměnu 800 korun měsíčně), měla by se v prvé řadě podívat na své nedávné rozhodnutí o nejvyšších možných odměnách pro představitele města, které se koalici podařilo protlačit přes zastupitelstvo. V porovnání s měsíčními platy radních jsou odměny pro další dva lidi v každé komisi poněkud směšné. V případě jmenování dalších dvou členů do každé z osmnácti komisí jde o celkovou částku 28 800 korun měsíčně. O hlasovací většinu v komisích se koalice také obávat nemusí, i poměr 7:5 jí pro případné přehlasování stačí. Tak kde je problém? Že by snad chyběly v zasedacích místnostech komisí dvě židle navíc?

Nominanti Pirátů do odborných komisí jsou vybraní odborníci, případně jde o dočasné zástupce, které chceme nahradit po výběrových řízeních. V komisích by podle nás měli "sedět" experti, nikoli političtí kamarádi. Do komisí místních Piráti nominují pouze obyvatele dané části, kteří jsou seznámeni s místními problémy.
- - -
