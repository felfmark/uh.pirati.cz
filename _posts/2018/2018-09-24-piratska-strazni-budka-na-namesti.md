---
layout: post
category: CLANKY
title: 'Piráti v UH nainstalovali vlastnoručně vyrobenou strážní budku. Má i USB'
date: 2018-09-24
author: Marek Houser
authorId: marek.houser
image: posts/budkanahled.jpg
tags: 
- Uherské-Hradiště 
- volby-2018 
- strážní-budka
---
Uherskohradišťští Piráti umístili na Masarykovo náměstí originální strážní budku, kterou podtrhují heslo své kampaně “UHlídáme HRADIŠTĚ!”. Vlastnoručně vyrobenou konstrukci ze dřeva, která stojí na jednom z úřadem přiřazených míst pro komunální kampaň, vybavili mimo standardní reklamní plachty s programem a kandidáty také lavičkou, USB konektory pro nabíjení telefonů či tabletů, solárními světly a přihrádkami pro Pirátské listy. V řadě ostatních reklamních poutačů jde tedy bezpochyby o nejoriginálnější řešení.

“Strážní budka, kterou jsme ve třech lidech vyráběli několik dní, odráží nejen naše heslo UHlídáme, ale dává ochutnat také možnosti Smart cities a zejména originální pirátský postoj k politice a úspoře peněz. Nemáme zapotřebí nasypat vysoké obnosy agenturám, aby za nás na náměstí postavily pár bannerů nebo roznášely letáky, zatímco my budeme někde sedět u kávy a usmívat se z billboardů. Raději jsme se do něčeho originálního pustili sami a už při instalaci na náměstí si za námi přišli povídat zvědaví občané města. Bereme to jako bonus k naší kontaktní kampani,” pochvaluje si lídr Pirátů v Uherském Hradišti Jaroslav Ševčík.

Pirátská strážní budka má navíc ještě jednu zvláštnost. Kromě dvacítky bannerů, které si na balkony a ploty pověsí kandidáti a příznivci, půjde o jedinou velkoplošnou reklamu Pirátů, kterou lidé v Uherském Hradišti uvidí.

“Nechceme zaplavovat město další a další politickou reklamou. Té už je tu podle nás více než hodně a nehodláme občany zbytečně ještě víc otravovat. Kromě budky na náměstí, zmíněných bannerů a Pirátských listů nebudeme mít ve městě nic. Soustředíme se hlavně na osobní kontakt s lidmi a také online reklamu,” dodal Ševčík.

- - -
