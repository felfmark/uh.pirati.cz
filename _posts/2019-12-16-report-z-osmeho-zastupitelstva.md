---
layout: blog
category: CLANKY
title: 'Piráti UH: Report z osmého zastupitelstva'
date: 2019-12-16
author: Marek Houser
authorId: marek.houser
image: /assets/img/posts/zmuh8.jpg
tags: 'zastupitelstvo report'
---
Na letošním osmém a posledním zastupitelstvu města se řešilo mnoho zajímavých a důležitých bodů (celkem 24). Jeden z nejdůležitějších bodů zasedání byl rozpočet na rok 2020 a výhled na další roky. V rámci rozpočtu jsme v diskuzi navrhli zvýšit peníze do fondů, především do dlouhodobě nedostatečného fondu sportu. Bohužel tento návrh nebyl vyslyšen, protože nikdo neví, odkud vzít peníze. Takže si budeme muset počkat na koncepci sportu.

Také jsme se ptali na dostavbu jižní tribuny na městském fotbalovém stadionu, a proč již není zařazena na rok 2020 a najdeme ji pouze v zásobníku akcí na roky 2021 a 2022. “Nový prostor, který by měl pod tribunou “D” vzniknout, má především sloužit jako kvalitní zázemí pro fotbalovou mládež. V roce 2015 v rámci pořádání ME U21 byla provedena I. etapa vestavby jižní tribuny, která obsahovala hygienické zařízení pro veřejnost. Tato etapa nebyla dokončena a zkolaudována (byla vyčleněna z dotace). II. etapa zahrnuje legislativní povolení užívání I. etapy a dokončení přízemí vestavby jižní tribuny. Je škoda, že to již dávno neproběhlo” říká František Elfmark, který se vedení města na dostavbu dotazoval.

Na náš návrh odděleného hlasování jsme podpořili organizace jako je např. Petrklíč, Podané ruce, FC Slovácko, Park Rochus, Region Slovácko a Charita, které jsou pro město velmi důležité. U rozpočtu na rok 2020 jsme se zdrželi a ten byl pak schválen těsnou většinou koalice.

Město má zájem o budovu bývalé Komerční banky. Proto jsme pověřili starostu města, aby o koupi budovy jednal se zástupci banky. K tomuto bodu jsme navrhli doplnit, aby starosta neprodleně zastupitele informoval o  všech nových skutečnostech ohledně tohoto záměru. "Náš návrh byl jednomyslně schválen a v lednu na mimořádném zastupitelstvu snad již budeme vědět víc,” říká Jaroslav Ševčík, který za Piráty usnesení doplnil.

Z dalších velmi důležitých bodů bylo memorandum o porozumění s CTZ. V minulosti jsme pověřili starostu, aby hledal řešení, jak se zbavit uhelného prachu jako topného média v Uherském Hradišti. Hlavně lidé v ulici Na Zápovědi velmi dobře ví, jaký je tento prach peklo. "Memorandum nás posouvá dál a začínají se tak prověřovat různé varianty, jak v Hradišti topit dál. Je to začátek cesty a jsme velmi rádi, že se povedlo tuto cestu odstartovat. V minulosti jsem tuto problematiku řešil a bylo jasné, že nic jiného (mlžná stěna, zelená stěna, redukce výšky hruboprachové skládky) než změna média fungovat nebude,”  říká František Elfmark, který měl v předchozím období životní prostředí resortně na starosti. Návrh memoranda jsme podpořili.

Na zastupitelstvu se po diskusi objevil návrh, který jsme také podpořili, a to odpustit pejskařům v Uherském Hradišti poplatek za psy. “Je skvělé, že jsme tento návrh mohli podpořit, protože tento poplatek byl administrativně náročný a majitelům přinášel jen plastové pytlíky. Takto se povedlo dát Hradišťákům pěkný dárek na Vánoce,” sdělil Jaroslav Ševčík. Návrh na zrušení tohoto poplatku prošel, a tak příští rok již žádný poplatek za psa platit nemusíte.

https://www.mesto-uh.cz/zamery-na-snizeni-prasnosti-z-teplarny-potvrdi-nove

- - -
