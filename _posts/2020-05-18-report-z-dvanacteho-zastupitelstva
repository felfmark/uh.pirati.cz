---
layout: blog
category: CLANKY
title: 'Piráti UH: Report z dvanáctého zastupitelstva'
date: 2020-05-18
image: /assets/img/posts/zmuh12.jpg
published: true
author: František Elfmark
authorId: frantisek.elfmark
tags: 'zastupitelstvo report Jaroslav-Ševčík František-Elfmark'
---

V pondělní slunečné odpoledne 18. května zasedalo - po dvouměsíční pauze zaviněné pandemií koronaviru, již po dvanácté zastupitelstvo města Uherského Hradiště. Tentokrát s malou změnou místa projednávání, kulisy malebné Reduty za větší prostory Klubu Kultury, které lépe splnily nařízení vlády – rozestup 2 metry od sebe. Ve velkém sále se nakonec usadilo 27 zastupitelů, včetně nás, Pirátů – Jaroslava Ševčíka a Františka Elfmarka.
 
Na pořadu bylo celkem k projednání 16 bodů. Hlavním bodem programu bylo schválení dotačního programu na zmírnění následků COVID-19 v oblasti podnikání, jehož účelem je podpora fyzických a právnických osob, které v důsledku zavedení nouzového stavu v souvislosti s prokázáním výskytu koronaviru museli zastavit svou činnosti v oblasti poskytování služeb, výroby. Předpokládaný objem fin. prostředků podpory představuje 4 miliony. 
*„Tento bod jsme samozřejmě podpořil a zároveň vytkl vedení radnice, že i když jsme původně navrhovali, aby se program řešil dříve, nestalo se tak. To v důsledku znamená, že podnikatelé uvidí „své peníze“ až koncem září, protože dotační peníze se získávají až 90 dní, což pro některé z nich může být pozdě. Důvod? Starostovi města nepřišlo správné svolávat zastupitelstvo dříve, protože by se ho nemohli zúčastnit občané a nebylo by to vůči nim fér. Někteří zastupitelé z jiných stran také nesouhlasili s tím, abychom suplovali roli státu a byli pro odložení poskytnutí pomoci, ale k tomu naštěstí nedošlo,“* komentoval Jaroslav Ševčík.
 
V dalším bodě jsme řešili vývoj současné ekonomické situace ve vztahu k financování schodku letošního rozpočtu města Uherské Hradiště. Základní fakta: Zastupitelstvo města schválilo Rozpočet na rok 2020 jako deficitní s tím, že schodek bude vypořádán mimo jiné prodejem cenných papírů ve výši 146 mil. Kč. S ohledem na stávající krizovou situaci však ztrácí portfolio cenných papírů výrazně na své hodnotě a náprava je očekávána až v řádu několika let. *„Z tohoto důvodu jsme odsouhlasili místo prodeje „podhodnocených“ cenných papírů využít bankovní úvěr v obdobné hodnotě. Ze srovnávací studie vyplynulo, že opravdu teď není vhodná doba k prodeji cenných papírů. Tento bod zastupitelstvo schválilo jednomyslně,“* uvedl František Elfmark.
 
Velmi důležitým bodem projednávání byl společný postup, tvz. memorandum,  při přípravě a realizaci stavby silnice I/50 Kunovice zkapacitnění mimoúrovňového křížení I/50 s I/55 a související dopravní infrastruktury měst Uherské Hradiště a Kunovice. *„Memorandum kromě Zlínského kraje a výše zmíněných měst podepsalo i Ředitelství silnic a dálnic ČR, a tak doufáme, že v brzké době se začnou podnikat kroky k napojení Štěpnic a Průmyslové ulice na obchvat,“* poznamenal Jaroslav Ševčík.
 
Velmi očekávaným tématem k diskuzi byla petice občanů Staré Tenice, kteří nesouhlasí s budováním developerského záměru „Nová Tenice“ – více info zde:  https://www.stdevelopment.cz/. Obyvatelé sídliště, zejména se to týká těch v nižších patrech okolních paneláků, se obávají, že jim nová stavba zabrání ve výhledu. Dále se bojí zvýšené hlučnosti a prašnosti z projíždějících aut, avšak nejvíce je trápí nedostatečná komunikace ze strany města a developera. *„Doporučil jsem radě města uspořádat kulatý stůl mezi občany, městem a developerem tak, aby bylo možné si námitky občanů vyjasnit, popř. zapracovat či nalézt kompromisní řešení. Na zastupitelstvu vystoupili také občané bydlící ve Starých Tenicích, kterým osud jejich čtvrti není lhostejný. Nakonec jim bylo přislíbeno, že kulatý stůl s nimi proběhne ihned, jakmile to nynější situace dovolí,“* okomentoval František Elfmark.
 
Takovou milou povinností zastupitelů bylo schválení nositelů Ceny Vladimíra Boučka za zachování a rozvoj lidové umělecké výroby. Letos na ni dosáhnout tři pánové. Za práci s kovem (kovářské práce, kutí) si cenu odnese pan Vítězslav Bobčík z Podolí, dále pan Leoš Křižka z Březolup za práci s přírodními pletivy (pletení z proutí a pedigu). Posledním držitelem za celoživotní práci v oboru těžká krojová krejčovina/šití krojových součástek je pan Josef Míška z Hluku. *„Jsme pyšní za udržení našich tradic, zlaté slovácké šikovné ruce,“* uvedli s hrdostí Piráti.
 
Závěr: Jak jsme jakožto volení zástupci Vás – občanů slíbili, snažíme se i z opozice náš program konstruktivně prosazovat, což jak se ukazuje je dobrá cesta, která přináší své ovoce.

Přejeme všem hodně zdraví a neklesejte na mysli… 
Jaroslav Ševčík a František Elfmark



---
