---
layout: post
category: CLANKY
title: 'Piráti UH: Report ze sedmnáctého zastupitelstva'
date: 2021-02-22
image: posts/zmuh17.jpg
author: František Elfmark
authorId: frantisek.elfmark
tags: 
- zastupitelstvo
- report
- Jaroslav-Ševčík
- František-Elfmark
---
V pondělí 22. února zasedalo již po sedmnácté zastupitelstvo města Uherského Hradiště. Toto zastupitelstvo bylo jiné hned z několika důvodů. Bylo úplně první v novém roce. Poprvé jsme si vyzkoušeli, jak probíhá distanční hlasování, když pan starosta uvízl v karanténě. Jednání zastupitelstva bylo možné sledovat on-line na youtubovém kanálu města. Zájem veřejnosti předčil očekávání, živý stream si nenechalo ujít 60 občanů. A ti, kteří nestihli, a stále mají zájem si průběh jednání poslechnout, mají šanci. Audiozáznam bude rovněž umístěný na webu města poté, co proběhne anonymizace osobních údajů, aby byl záznam v souladu s platnou legislativou.

Na pořadu bylo k projednání celkem 17 bodů. Hlavním bodem programu bylo projednání koupi budovy, kde nyní sídlí Státní okresní archiv. Součástí je i pozemek k němu přiléhající. V ceně 42 milionů korun je zahrnuta jak budova, tak pozemek vedle budovy (travnatá plocha mezi archivem a knihovnou BBB) a v neposlední řadě i movitý majetek v nevyčíslitelné hodnotě. Určitě znáte refektář, který se v budově nachází. Proč majetek koupit či nekoupit? Má na to město finanční prostředky? Kolik bude stát údržba? Co by bylo s domem a pozemkem pak? Co se financí týče, cena se rozloží na deset splátek, ročně tedy město zaplatí 4,2 milionů korun. Minimálně do roku 2025 bude v budově sídlit archiv, platit nájem a základní údržbu, což část financí přinese zpět. Budova je ve velmi dobrém stavu a větší investice momentálně nepotřebuje. Co by ale s domem mělo být dál? *„Určitě by dům měl sloužit veřejnosti. Nádherné historické prostory nesmí zůstat uzavřeny,”* míní Jaroslav Ševčík. A co pozemek vedle? *„Tento prostor je pro spoustu přijíždějících takovou výkladní skříní. Určitě by nebylo dobré, kdyby zde vyrostl další polyfunkční dům. Nabízí se zde do budoucna více možností, a to od nového parku až po třeba výstavbu bytů pro mladé rodiny,”* přemýšlí nad vhodnými variantami František Elfmark. V minulosti se mnohokrát ukázalo, že když historický majetek je zakoupen developerem, který se snaží vytěžit jen peníze, tak to dopadá všelijak. Proto se v tuto chvíli spíše kloníme pro variantu majetek koupit. Shodli se na tom i ostatní zastupitelé po velké diskuzi, během které se tento bod probíral ze všech možných úhlů pohledu, a finálně se koupě jeví jako ta nejlepší možná varianta.

Také jsme probírali rekonstrukci ulice Průmyslová a jejího napojení na obchvat. Dobrá zpráva je, že se vše posouvá směrem kupředu, a to do fáze předprojektové dokumentace.

Dnes se rovněž na zastupitelstvu města schvalovali dotace na 1. pololetí tohoto roku, a to jak pro podporu rozvoje bydlení města, podporu obnovy historické architektury, podporu rozvoje kultury a cestovního ruchu, tak také pro podporu rozvoje sportu. Všechny tyto dotace jsme svým hlasováním podpořili. *„Dotační programy města jsou pro mnoho organizací, sportovních celků i pro jednotlivce velmi důležité, a mnoho z nich je na nich existenčně závislých. Často apeluji na navýšení těchto fondů, protože si myslím, že jsou dlouhodobě podfinancované. Jsem ale rád, že zastupitelé stejně jako my  všechny dotační body dnes podpořili,”* poznamenává František Elfmark za oba pirátské zastupitele.

Dalšími body projednávání byly Změna plánu práce Zastupitelstva města Uherské Hradiště na rok 2021, Zpráva o činnosti Rady města Uherské Hradiště, Zpráva o činnosti výborů zastupitelstva města či Kontrola plnění usnesení zastupitelstva města.
 
Závěrem: Jak jsme jakožto volení zástupci Vás – občanů slíbili, snažíme se i z opozice náš program konstruktivně prosazovat, což jak se ukazuje je dobrá cesta, která přináší své ovoce.

Přejeme všem pevné zdraví a hezké jaro!
František Elfmark a Jaroslav Ševčík
